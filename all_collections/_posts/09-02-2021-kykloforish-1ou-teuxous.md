---
ref: kykloforish-1ou-teuxous
title: "Κυκλοφόρησε το πρώτο τεύχος του ηλεκτρονικού ενημερωτικού δελτίου ionio"
excerpt: "Κυκλοφόρησε το πρώτο τεύχος του ενημερωτικού δελτίου ionio, το οποίο διακινείται αποκλειστικά ηλεκτρονικά, με στόχο τη διαρκή ενημέρωση για τα νέα του ιδρύματος,
και την  επιστημονική και καλλιτεχνική του δραστηριότητα.
Όπως αναφέρει στον πρόλογό του ο Πρύτανης, Καθηγητής Ανδρέας Φλώρος: Διανύουμε μια ιδιαίτερη ακαδημαϊκή χρονιά.
Ίσως την πλέον διαφορετική των τελευταίων ετών, με το μεγαλύτερο μέρος των ακαδημαϊκών λειτουργιών του Ιδρύματός μας  να πραγματοποιούνται από απόσταση.
Από τους χώρους του Πανεπιστημίου απουσιάζουν οι φοιτητές, το επίκεντρο της εκπαιδευτικής δραστηριότητας, η οποία πραγματοποιείται σε εικονικές αίθουσες με χρήση ψηφιακών μέσων.
Έτσι, ελλείπει και η φυσική αλληλεπίδραση, που χαρακτηρίζει την ακαδημαϊκή καθημερινότητα υπό κανονικές συνθήκες και που είναι πολύ σημαντική για τη διαμόρφωση 
και καλλιέργεια του πνεύματος νέων επιστημόνων. Παρά τις προκλήσεις και τις αλλαγές που έχει επιφέρει η συνεχιζόμενη πανδημία, το Ιόνιο Πανεπιστήμιο συνεχίζει - όπως οφείλει -
να λειτουργεί, να προσαρμόζεται, να εκπαιδεύει, να ερευνά και να αναπτύσσεται. Με την ποιοτική ανάπτυξη να αποτελεί το θεμέλιο της στοχοθεσίας μας. Ως νέα Πρυτανική αρχή,
εργαζόμαστε συστηματικά με στόχο την ακαδημαϊκή ευημερία του Ιδρύματος. Με όραμα, συνέπεια, διαφάνεια και λογοδοσία υλοποιούμε ήδη ένα πλέγμα αναδιοργανωτικών παρεμβάσεων 
και εκσυγχρονιστικών δράσεων. Και επενδύουμε στην εξωστρέφεια, ως μοχλό κοινωνικής προσφοράς και διασύνδεσης με την κοινωνία, όπως αρμόζει σε ένα δημόσιο τριτοβάθμιο εκπαιδευτικό
ίδρυμα. Η προσπάθεια έχει ήδη αποφέρει καρπούς. Όπως την επιτυχή ολοκλήρωση της πιστοποίησης του συστήματος διασφάλισης ποιότητας του Ιδρύματος. Αλλά και έναν μακροσκελή κατάλογο
ακαδημαϊκών επιτυχιών και δράσεων διεθνούς εμβέλειας. Το ανά χείρας ενημερωτικό έντυπο περιλαμβάνει την παρουσίαση των σημαντικότερων εξ αυτών, που πραγματοποιήθηκαν τους 
τελευταίους μήνες από το Ιόνιο Πανεπιστήμιο, ξεκινώντας από την 1η Σεπτεμβρίου 2020, ημερομηνία ανάληψης των καθηκόντων μας. Αποτελεί δε την αφετηρία μιας νέας,
τακτικής διαδικασίας ενημέρωσης, τόσο της ακαδημαϊκής κοινότητας, όσο και των φίλων του Ιονίου Πανεπιστημίου. Θα το λαμβάνετε τακτικά, σε τριμηνιαία βάση.
Εμείς δεσμευόμαστε να συνεχίσουμε την προσπάθεια, με εργατικότητα και τηρώντας τις δεσμεύσεις μας.
tags:
 - Ηλεκτρονικό Ενημερωτικό Δελτίο
categories:
 - Ανακοινώσεις
 ---
 Μπορείτε να διαβάσετε το πρώτο newsletter μας, κατεβάζοντας το αρχείο από το παρακάτω σύνδεσμο 
 [Διαβάστε το πρώτο τεύχος του ηλεκτρονικού ενημερωτικού δελτίου ionio] (https://ionio.gr/download.php?f=20000-20999/IU-nf-20187-15249-gr.pdf)
