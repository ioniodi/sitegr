---
ref: protypa-iatreia
title: "Πρότυπα Ιατρεία Μνήμης για πρώτη φορά στην Ελλάδα"
excerpt: "Πρότυπα Ιατρεία Μνήμης, καθώς και χάρτες Άνοιας και Ήπιας Γνωστικής Διαταραχής, που θα λειτουργήσουν για πρώτη φορά στην Ελλάδα"
tags:
 - Δραστηριότητες Μελών
--- 
Αντιγράφουμε από το  [**ρεπορτάζ του Αθηναϊκου-Μακεδονικού Πρακτορείου Ειδήσεων**](https://www.amna.gr/mobile/articleen/530517/Kerkura-Protupa-Iatreia-Mnimis-gia-proti-fora-stin-Ellada):

Πρότυπα Ιατρεία Μνήμης, καθώς και χάρτες Άνοιας και Ήπιας Γνωστικής Διαταραχής, που θα λειτουργήσουν για πρώτη φορά στην Ελλάδα, ανακοίνωσε η «Ελληνική Πρωτοβουλία Ενάντια στην νόσο Αλτσχάιμερ» (Hellenic Initiative Against Alzheimer’s Disease-HIAAD.org), η οποία απεικονίζει την συνεργασία του Κέντρου Αριστείας Ιατρικής Ακριβείας για τη νόσο Αλτσχάιμερ του Πανεπιστημίου Johns Hopkins των ΗΠΑ και του Εργαστηρίου Βιοπληροφορικής και Ανθρώπινης Ηλεκτροφυσιολογίας του Τμήματος Πληροφορικής, του Ιονίου Πανεπιστημίου (BiHELab).

Η «HIAAD» έχοντας διανύσει ήδη τον πρώτο χρόνο λειτουργίας της, με έντονη δραστηριότητα και εξωστρέφεια, έχει πλαισιωθεί από διακεκριμένους επιστήμονες από την Ελλάδα και το εξωτερικό με πληθώρα αντικειμένων, με ένα κεντρικό όραμα, την αναδιαμόρφωση του τοπίου στην ελληνική πραγματικότητα.

«Η δημιουργία προτύπων Ιατρείων μνήμης, ήταν το αποτέλεσμα συντονισμένης προσπάθειας της “ HIAAD”, με μέλη του Εθνικού Παρατηρητηρίου για την Άνοια, όπως την Δρ. Παρασκευή Σακκά (πρόεδρος) και τον καθηγητή Ψυχιατρικής Αντώνιου Πολίτη καθώς και με ειδικούς από 30 και περισσότερα κέντρα μνήμης που λειτουργούν στην Ελλάδα.

Κλινικοί και ερευνητές που συμμετείχαν, κατέληξαν σε συμφωνία για εναρμονισμένα ελάχιστα κριτήρια που πρέπει να πληρούν τα πρότυπα ιατρεία μνήμης που προσφέρουν υπηρεσίες στο Ελληνικό Σύστημα Υγείας», ανέφερε στο ΑΠΕ-ΜΠΕ, ο πρόεδρος της HIAAD επικεφαλής του Κέντρου Αριστείας Ιατρικής Ακριβείας για την Νόσο Alzheimer του Πανεπιστημίου Johns Hopkins (ΗΠΑ), καθηγητής Κωνσταντίνος Λυκέτσος.

Τα πρότυπα ιατρεία μνήμης αντικατοπτρίζουν, σύμφωνα με τον κο Λυκέτσο, την συνεργατική προσαρμογή αμερικανικών προτύπων στα ελληνικά δεδομένα. Τα ιατρεία έχουν ως αποστολή την παροχή ολοκληρωμένης φροντίδας σε ασθενείς με διαταραχές μνήμης και στις οικογένειές τους που επωμίζονται το φορτίο της φροντίδας. Επίσης ακολουθούν διεθνώς αποδεκτές κατευθυντήριες οδηγίες, με ευρωπαϊκές πρακτικές και συμμετέχουν στο Εθνικό Μητρώο καταγραφής περιπτώσεων άνοιας.

Παράλληλα με τα πρότυπα ιατρεία μνήμης, για πρώτη φορά στην Ελλάδα, δημιουργείται ο Ελληνικός Χάρτης Άνοιας και Ήπιας Γνωστικής Διαταραχής ή «χάρτης θερμότητας» (heatmap), όπως τον αποκαλούν οι ειδικοί. Οι υπολογισμοί έγιναν με βάση τους επιπολασμούς, ανά ηλικιακή ομάδα, από τη μελέτη της Ελληνικής Διαχρονικής Έρευνας της Γήρανσης και της Διατροφής (HELIAD) που διεξάγει ο αναπληρωτής καθηγητής Νευρολογίας Νικόλαος Σκαρμέας και την απογραφή του ελληνικού πληθυσμού του 2011.

Όπως επεξήγησε στο ΑΠΕ-ΜΠΕ, ο επίκουρος καθηγητής του Εργαστηρίου Βιοπληροφορικής & Ανθρώπινης Ηλεκτροφυσιολογίας του Ιονίου Πανεπιστημίου, Θεμιστοκλής Έξαρχος, ο « “ Ελληνικός Χάρτης της Άνοιας” υπολογίζει τον αριθμό των ανθρώπων που πάσχουν από άνοια και ήπια γνωστική διαταραχή ανά νομό και περιφέρεια. Παράλληλα προχωρήσαμε στην δημιουργία χάρτη με όλες τις δομές που προσφέρουν υπηρεσίες σε ασθενείς όπως μονάδες μακροχρόνιας παραμονής, κλινικές μνήμης και κέντρα ημέρας στην Ελλάδα» τονίζει ο κ. Έξαρχος.

«Το υπουργείο Υγείας στηρίζει τις δράσεις για την άνοια και προχωράει στην Ίδρυση Προτύπων Ιατρείων Μνήμης και στη δημιουργία Χαρτών Άνοιας και Ήπιας Γνωστικής Διαταραχής για πρώτη φορά στην Ελλάδα. Σύμφωνα με τον κο Λυκέτσο πρόεδρο της Ελληνικής Πρωτοβουλίας για τη Νόσο Alzheimer (HIAAD) και επικεφαλής του Κέντρου Αριστείας Ιατρικής για τη νόσο alzheimer του John Hopkins, η δημιουργία των Ιατρείων Μνήμης ήταν το αποτέλεσμα συντονισμένης προσπάθειας της Ελληνικής Πρωτοβουλίας για τη Νόσο Alzheimer και του Εθνικού Παρατηρητηρίου για την Άνοια του Υπουργείου Υγείας .

Τα Ιατρεία έχουν στόχο την ολοκληρωμένη φροντίδα των ασθενών και των οικογενειών τους σύμφωνα με τις διεθνείς πρακτικές. Παράλληλα ο ελληνικός χάρτης Άνοιας και Ήπιας Γνωστικής Διαταραχής θα συμβάλλει στην καταγραφή του αριθμού των νοσούντων και σε συνδυασμό με τα Πρότυπα Ιατρεία Μνήμης θα συμβάλλει στην αντιμετώπιση της ασθένειας που συνεχώς εξαπλώνεται. Το υπουργείο Υγείας θα σταθεί αρωγός στην προσπάθεια των επιστημόνων, των ασθενών και των οικογενειών τους προσφέροντας κάθε δυνατή βοήθεια και υποστήριξη στο έργο τους» δήλωσε στο ΑΠΕ-ΜΠΕ η υφυπουργός Υγείας, αρμόδια για τα θέματα Ψυχικής Υγείας, Ζωή Ράπτη.

«Κίνητρα για τη δημιουργία των Πρότυπων Ιατρείων μνήμης και του χάρτη Άνοιας και Ήπιας Γνωστικής Διαταραχής, αποτέλεσαν, οι ενδείξεις, ότι η άνοια και η νόσος Αλτσχάιμερ λαμβάνουν διαστάσεις πανδημίας στην Ελλάδα» επεσήμανε στο ΑΠΕ-ΜΠΕ ο πρόεδρος του Ερευνητικού Κέντρου και Διευθυντής του Εργαστηρίου Βιοπληροφορικής και Ανθρώπινης Ηλεκτροφυσιολογίας (BiHELab) του Ιονίου Πανεπιστημίου, καθηγητής Παναγιώτης Βλάμος.

«Ο απώτερος στόχος της λειτουργίας και διασύνδεσης των Ιατρείων καθώς και της δημιουργίας του χάρτη, είναι να βοηθήσουμε στη χάραξη πολιτικών σχετικά με την περιοχή και τον τύπο των υπηρεσιών που θα πρέπει να προσφέρονται στους ανθρώπους που πάσχουν από άνοια και στις οικογένειες τους, ώστε να καλύψουν τις ολοένα αυξανόμενες ανάγκες», κατέληξε ο καθηγητής Κωνσταντίνος Λυκέτσος.
