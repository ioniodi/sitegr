---
ref: therino-sxoleio
title: "Το Ιόνιο Πανεπιστήμιο διοργανώνει Θερινό Σχολείο Περιβαλλοντικής Πληροφορικής"
excerpt: "Τα Τμήματα Πληροφορικής και Περιβάλλοντος του Ιονίου Πανεπιστημίου διοργανώνουν για πρώτη φορά από κοινού το Θερινό Σχολείο Περιβαλλοντικής Πληροφορικής στη Ζάκυνθο μεταξύ 8-12 Ιουλίου 2019"
tags:
 - conference
--- 
Τα Τμήματα Πληροφορικής και Περιβάλλοντος του Ιονίου Πανεπιστημίου διοργανώνουν για πρώτη φορά από κοινού το  **Θερινό Σχολείο Περιβαλλοντικής Πληροφορικής** στη **Ζάκυνθο** μεταξύ **8-12 Ιουλίου 2019****.** Βασικό στόχο του Θερινού Σχολείου αποτελεί ο συγκερασμός καινοτόμων και υφιστάμενων μεθόδων που συγκροτούν το γνωστικό πεδίο της σύγχρονης περιβαλλοντικής επιστήμης. Στο πλαίσιο, δε, της πρόσφατης συγχώνευσης του Ιονίου Πανεπιστημίου και του πρώην Τ.Ε.Ι. Ιονίων Νήσων ευνοείται η υλοποίηση δραστηριοτήτων δια βίου μάθησης με σκοπό την παραγωγή διεπιστημονικών εκπαιδευτικών προγραμμάτων μεταπτυχιακού επιπέδου, αξιοποιώντας παράλληλα την πρόσφατη εμπειρία και τις εξειδικεύσεις του ενιαίου πλέον ιδρύματος.

Το περιβάλλον, ως ένα πολυσύνθετο σύστημα απαιτεί, εν γένει, την ανάλυση πλήθους παραμέτρων που σχετίζονται άμεσα με τη λειτουργία του. Επιπρόσθετα, στην σημερινή εποχή διατίθεται πληθώρα τεχνολογιών υλικού και λογισμικού, ενώ έχουν πλέον εξελιχθεί και προσβάσιμα εργαλεία ανάκτησης και ανάλυσης δεδομένων, τα οποία εν γένει προσδίδουν αξία στην περιβαλλοντική πληροφορία. Συνακόλουθα, ο κλάδος της Περιβαλλοντικής Πληροφορικής παρέχει δυνατότητες επεξεργασίας και διάδοσης της πληροφορίας στο διεπιστημονικό πεδίο της περιβαλλοντικής επιστήμης με στόχο την ολοκλήρωση των δεδομένων, της πληροφορίας και της γνώσης και την εφαρμογή της υπολογιστικής νοημοσύνης στα περιβαλλοντικά δεδομένα.

Το προτεινόμενο αντικείμενο μελέτης του Θερινού Σχολείου περιστρέφεται γύρω από τις σύγχρονες μεθόδους περιβαλλοντικής παρακολούθησης και περιλαμβάνει θεωρητικά μαθήματα και εφαρμοσμένα εργαστήρια, τα οποία διακρίνονται σε τέσσερις τομείς/ συνεδρίες και θα παρέχονται εν δυνάμει στην Αγγλική γλώσσα για την προσέλκυση διεθνούς ακροατηρίου.

Περισσότερες πληροφορίες για το πρόγραμμα και τους ομιλητές παρέχονται στην ιστοσελίδα του Θερινού Σχολείου:  [**http://events.di.ionio.gr/envi/**](http://events.di.ionio.gr/envi/)
